# བཀྲ་ཤིས་བདེ་ལེགས་
> 九 佳
> 
> 河對海，漢對淮，赤岸對朱崖。鷺飛對魚躍，寶鈿對金釵。魚圉圉，鳥喈喈，草履對芒鞋。古賢嘗篤厚，時輩喜詼諧。孟訓文公談性善，顏師孔子問心齋。緩撫琴絃，像流鶯而並語；斜排箏柱。類過雁之相挨。
> 
> 豐對儉，等對差，布襖對荊釵。雁行對魚陣，榆塞對蘭崖。挑薺女，採蓮娃，菊徑對苔階。詩成六義備，樂奏八音諧。造律吏哀秦法酷，知音人說鄭聲哇。天欲飛霜，塞上有鴻行已過；雲將作雨，庭前多蟻陣先排。
> 
> 城對市，巷對街，破屋對空階。桃枝對桂葉，砌蚓對牆蝸。梅可望，橘堪懷，季路對高柴。花藏沽酒市，竹映讀書齋。馬首不容孤竹扣，車輪終就洛陽埋。朝宰錦衣，貴束烏犀之帶；宮人寶髻，宜簪白燕之釵。
>