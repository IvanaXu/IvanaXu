# བཀྲ་ཤིས་བདེ་ལེགས་
> 祁奚請免叔向
> 
> 先秦：左丘明 
> 
> 欒盈出奔楚。宣子殺羊舌虎，囚叔向。人謂叔向曰：“子離於罪，其爲不知乎？”叔向曰：“與其死亡若何？詩曰：‘優哉遊哉，聊以卒歲。’知也。”
> 
> 樂王鮒見叔向曰：“吾爲子請。”叔向弗應，出不拜。其人皆咎叔向。叔向曰：“必祁大夫。”室老聞之曰：“樂王鮒言於君無不行，求赦吾子，吾子不許；祁大夫所不能也，而曰必由之。何也？”叔向曰：“樂王鮒從君者也，何能行？祁大夫外舉不棄仇，內舉不失親，其獨遺我乎？詩曰：‘有覺德行，四國順之。’夫子，覺者也。”
> 
> 晉侯問叔向之罪於樂王鮒。對曰：“不棄其親，其有焉。”
> 
> 於是祁奚老矣，聞之，乘馹而見宣子，曰：“《詩》曰：‘惠我無疆，子孫保之。’《書》曰：‘聖有謨勳，明徵定保。’夫謀而鮮過，惠訓不倦者，叔向有焉，社稷之固也。猶將十世宥之，以勸能者。今壹不免其身，以棄社稷，不亦惑乎？鯀殛而禹興；伊尹放大甲而相之，卒無怨色；管蔡爲戮，周公右王。若之何其以虎也棄社稷？子爲善，誰敢不勉，多殺何爲？”宣子說，與之乘，以言諸公而免之。不見叔向而歸，叔向亦不告免焉而朝。
>