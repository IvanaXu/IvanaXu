[![IvanaXu's github stats](https://github-readme-stats.vercel.app/api?username=IvanaXu)](https://github.com/anuraghazra/github-readme-stats)
# བཀྲ་ཤིས་བདེ་ལེགས་
> 八 庚
> 
> 深對淺，重對輕，有影對無聲。蜂腰對蝶翅，宿醉對餘酲。天北缺，日東生，獨臥對同行。寒冰三尺厚，秋月十分明。萬卷書容閒客覽，一樽酒待故人傾。心侈唐玄，厭看霓裳之曲；意驕陳主，飽聞玉樹之賡。
> 
> 虛對實，送對迎，後甲對先庚。鼓琴對舍瑟，搏虎對騎鯨。金匼匝，玉瑽琤，玉宇對金莖。花間雙粉蝶，柳內幾黃鶯。貧裏每甘藜藿味，醉中厭聽管絃聲。腸斷秋閨，涼吹已侵重被冷；夢驚曉枕，殘蟾猶照半窗明。
> 
> 漁對獵，釣對耕，玉振對金聲。雉城對雁塞，柳嫋對葵傾。吹玉笛，弄銀笙，阮杖對桓箏。墨呼鬆處士，紙號楮先生。露浥好花潘岳縣，風搓細柳亞夫營。撫動琴絃，遽覺座中風雨至；哦成詩句，應知窗外鬼神驚。
>