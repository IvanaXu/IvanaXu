[![IvanaXu's github stats](https://github-readme-stats.vercel.app/api?username=IvanaXu&show_icons=true&theme=vue-dark)](https://github.com/anuraghazra/github-readme-stats)
# བཀྲ་ཤིས་བདེ་ལེགས་
> 鄭伯克段於鄢
> 
> 先秦：左丘明 
> 
> 初，鄭武公娶於申，曰武姜，生莊公及共叔段。莊公寤生，驚姜氏，故名曰寤生，遂惡之。愛共叔段，欲立之。亟請於武公，公弗許。
> 
> 及莊公即位，爲之請制。公曰：“制，巖邑也，虢叔死焉。佗邑唯命。”請京，使居之，謂之京城大叔。祭仲曰：“都城過百雉，國之害也。先王之制：大都不過參國之一，中五之一，小九之一。今京不度，非制也，君將不堪。”公曰：“姜氏欲之，焉闢害？”對曰：“姜氏何厭之有！不如早爲之所，無使滋蔓，蔓難圖也。蔓草猶不可除，況君之寵弟乎！”公曰：“多行不義，必自斃，子姑待之。”
> 
> 既而大叔命西鄙北鄙貳於己。公子呂曰：“國不堪貳，君將若之何？欲與大叔，臣請事之；若弗與，則請除之。無生民心。”公曰：“無庸，將自及。”大叔又收貳以爲己邑，至於廩延。子封曰：“可矣，厚將得衆。”公曰：“不義，不暱，厚將崩。”
> 
> 大叔完聚，繕甲兵，具卒乘，將襲鄭。夫人將啓之。公聞其期，曰：“可矣！”命子封帥車二百乘以伐京。京叛大叔段，段入於鄢，公伐諸鄢。五月辛丑，大叔出奔共。
> 
> 書曰：“鄭伯克段於鄢。”段不弟，故不言弟；如二君，故曰克；稱鄭伯，譏失教也；謂之鄭志。不言出奔，難之也。
> 
> 遂寘姜氏於城潁，而誓之曰：“不及黃泉，無相見也。”既而悔之。潁考叔爲潁谷封人，聞之，有獻於公，公賜之食，食舍肉。公問之，對曰：“小人有母，皆嘗小人之食矣，未嘗君之羹，請以遺之。”公曰：“爾有母遺，繄我獨無！”潁考叔曰：“敢問何謂也？”公語之故，且告之悔。對曰：“君何患焉？若闕地及泉，隧而相見，其誰曰不然？”公從之。公入而賦：“大隧之中，其樂也融融！”姜出而賦：“大隧之外，其樂也洩洩。”遂爲母子如初。
> 
> 君子曰：“潁考叔，純孝也，愛其母，施及莊公。《詩》曰：‘孝子不匱，永錫爾類。’其是之謂乎！”
>