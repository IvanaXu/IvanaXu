# བཀྲ་ཤིས་བདེ་ལེགས་
> 叔向賀貧
> 
> 先秦：佚名 
> 
> 叔向見韓宣子，宣子憂貧，叔向賀之。宣子曰：“吾有卿之名而無其實，無以從二三子，吾是以憂，子賀我，何故？”
> 
> 對曰：“昔欒武子無一卒之田，其宮不備其宗器，宣其德行，順其憲則，使越於諸侯。諸侯親之，戎狄懷之，以正晉國。行刑不疚，以免於難。及桓子，驕泰奢侈，貪慾無藝，略則行志，假貨居賄，宜及於難，而賴武之德以沒其身。及懷子，改桓之行，而修武之德，可以免於難，而離桓之罪，以亡於楚。夫郤昭子，其富半公室，其家半三軍，恃其富寵，以泰於國。其身屍於朝，其宗滅於絳。不然，夫八郤，五大夫，三卿，其寵大矣，一朝而滅，莫之哀也，唯無德也。今吾子有欒武子之貧，吾以爲能其德矣，是以賀。若不憂德之不建，而患貨之不足，將吊不暇，何賀之有？”
> 
> 宣子拜，稽首焉，曰：“起也將亡，賴子存之，非起也敢專承之，其自桓叔以下，嘉吾子之賜。”
>