# བཀྲ་ཤིས་བདེ་ལེགས་
> 十 蒸
> 
> 新對舊，降對升，白犬對蒼鷹。葛巾對藜杖，澗水對池冰。張兔網，掛魚罾，燕雀對鵾鵬。爐中煎藥火，窗下讀書燈。織錦逐梭成舞鳳，畫屏誤筆作飛蠅。宴客劉公，座上滿斟三雅爵；迎仙漢帝，宮中高插九光燈。
> 
> 儒對士，佛對僧，面友對心朋。春殘對夏老，夜寢對晨興。千里馬，九霄鵬，霞蔚對雲蒸。寒堆陰嶺雪，春泮水池冰。亞父憤生撞玉斗，周公誓死作金縢。將軍元暉，莫怪人譏爲餓虎；侍中盧昶，難逃世號作飢鷹。
> 
> 規對矩，墨對繩，獨步對同登。吟哦對諷詠，訪友對尋僧。風繞屋，水襄陵，紫鵠對蒼鷹。鳥寒驚夜月，魚暖上春冰。揚子口中飛白鳳，何郎鼻上集青蠅。巨鯉躍池，翻幾重之密藻；顛猿飲澗，掛百尺之垂藤。
>