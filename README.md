# བཀྲ་ཤིས་བདེ་ལེགས་
> 寄韓諫議
> 
> 杜甫
> 
> 今我不樂思岳陽，身欲奮飛病在牀。
> 
> 美人娟娟隔秋水，濯足洞庭望八荒。
> 
> 鴻飛冥冥日月白，青楓葉赤天雨霜。
> 
> 玉京羣帝集北斗，或騎麒麟翳鳳凰。
> 
> 芙蓉旌旗煙霧落，影動倒景搖瀟湘。
> 
> 星宮之君醉瓊漿，羽人稀少不在旁。
> 
> 似聞昨者赤松子，恐是漢代韓張良。
> 
> 昔隨劉氏定長安，帷幄未改神慘傷。
> 
> 國家成敗吾豈敢，色難腥腐餐楓香。
> 
> 周南留滯古所惜，南極老人應壽昌。
> 
> 美人胡爲隔秋水，焉得置之貢玉堂。
>