# བཀྲ་ཤིས་བདེ་ལེགས་
> 杜蕢揚觶
> 
> 先秦：佚名 
> 
> 知悼子卒，未葬，平公飲酒，師曠、李調侍，鼓鍾。杜蕢自外來，聞鐘聲，曰：“安在？”曰：“在寢。”杜蕢入寢，歷階而升，酌曰：“曠飲斯！”又酌曰：“調飲斯！”又酌，堂上北面坐飲之。降趨而出。
> 
> 平公呼而進之，曰：“蕢！曩者爾心或開予，是以不與爾言。爾飲曠，何也？”曰：“子卯不樂。知悼子在堂，斯其爲子卯也大矣！曠也，太師也。不以詔，是以飲之也。”“爾飲調，何也？”曰：“調也，君之褻臣也。爲一飲一食忘君之疾，是以飲之也。”“爾飲，何也？”曰：“蕢也，宰夫也，非刀匕是共，又敢與知防，是以飲之也。”平公曰：“寡人亦有過焉，酌而飲寡人。”杜蕢洗而揚觶。公謂侍者曰：“如我死，則必毋廢斯爵也！”
> 
> 至於今，既畢獻，斯揚觶，謂之“杜舉”。
>