# བཀྲ་ཤིས་བདེ་ལེགས་
> 十二 文
> 
> 家對國，武對文，四輔對三軍。九經對三史，菊馥對蘭芬。歌北鄙，詠南薰，邇聽對遙聞。召公周太保，李廣漢將軍。聞化蜀民皆草偃，爭權晉土已瓜分。巫峽夜深，猿嘯苦哀巴地月；衡峯秋早，雁飛高貼楚天雲。
> 
> 欹對正，見對聞，偃武對修文。羊車對鶴駕，朝旭對晚曛。花有豔，竹成文，馬燧對羊欣。山中樑宰相，樹下漢將軍。施帳解圍嘉道韞，當壚沽酒嘆文君。好景有期，北嶺幾枝梅似雪；豐年先兆，西郊千頃稼如雲。
> 
> 堯對舜，夏對殷，蔡惠對劉蕡。山明對水秀，五典對三墳。唐李杜，晉機雲，事父對忠君。雨晴鳩喚婦，霜冷雁呼羣。酒量洪深周僕射，詩才俊逸鮑參軍。鳥翼長隨，鳳兮洵衆禽長；狐威不假，虎也真百獸尊。
>