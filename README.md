[![IvanaXu's github stats](https://github-readme-stats.vercel.app/api?username=IvanaXu&show_icons=true&theme=vue-dark)](https://github.com/anuraghazra/github-readme-stats)
<img align="right" src="https://github-readme-stats.vercel.app/api/top-langs/?username=IvanaXu&langs_count=7&theme=graywhite" />
<img src="https://github-readme-stats.vercel.app/api/wakatime?username=IvanaXu&layout=compact&langs_count=6&theme=vue-dark&&custom_title=Programming Times(Jul 29 2021-)" />
# བཀྲ་ཤིས་བདེ་ལེགས་
> 北山移文
> 
> 南北朝：孔稚珪 
> 
> 鐘山之英，草堂之靈，馳煙驛路，勒移山庭：
> 
> 夫以耿介拔俗之標，蕭灑出塵之想，度白雪以方潔，幹青雲而直上，吾方知之矣。
> 
> 若其亭亭物表，皎皎霞外，芥千金而不眄，屣萬乘其如脫，聞鳳吹於洛浦，值薪歌於延瀨，固亦有焉。
> 
> 豈期終始參差，蒼黃翻覆，淚翟子之悲，慟朱公之哭。乍回跡以心染，或先貞而後黷，何其謬哉！嗚呼，尚生不存，仲氏既往，山阿寂寥，千載誰賞！
> 
> 世有周子，雋俗之士，既文既博，亦玄亦史。然而學遁東魯，習隱南郭，偶吹草堂，濫巾北嶽。誘我鬆桂，欺我雲壑。雖假容於江皋，乃纓情於好爵。
> 
> 其始至也，將欲排巢父，拉許由，傲百氏，蔑王侯。風情張日，霜氣橫秋。或嘆幽人長往，或怨王孫不遊。談空空於釋部，覈玄玄於道流，務光何足比，涓子不能儔。
> 
> 及其鳴騶入谷，鶴書赴隴，形馳魄散，志變神動。爾乃眉軒席次，袂聳筵上，焚芰制而裂荷衣，抗塵容而走俗狀。風雲悽其帶憤，石泉咽而下愴，望林巒而有失，顧草木而如喪。
> 
> 至其鈕金章，綰墨綬，跨屬城之雄，冠百里之首。張英風於海甸，馳妙譽於浙右。道帙長擯，法筵久埋。敲撲喧囂犯其慮，牒訴倥傯裝其懷。琴歌既斷，酒賦無續，常綢繆於結課，每紛綸於折獄，籠張趙於往圖，架卓魯於前籙，希蹤三輔豪，馳聲九州牧。
> 
> 使我高霞孤映，明月獨舉，青松落陰，白雲誰侶？磵戶摧絕無與歸，石徑荒涼徒延佇。至於還飆入幕，寫霧出楹，蕙帳空兮夜鶴怨，山人去兮曉猨驚。昔聞投簪逸海岸，今見解蘭縛塵纓。於是南嶽獻嘲，北隴騰笑，列壑爭譏，攢峯竦誚。慨遊子之我欺，悲無人以赴吊。
> 
> 故其林慚無盡，澗愧不歇，秋桂遣風，春蘿罷月。騁西山之逸議，馳東皋之素謁。
> 
> 今又促裝下邑，浪栧上京，雖情殷於魏闕，或假步于山扃。豈可使芳杜厚顏，薜荔蒙恥，碧嶺再辱，丹崖重滓，塵遊躅於蕙路，污淥池以洗耳。宜扃岫幌，掩雲關，斂輕霧，藏鳴湍。截來轅於谷口，杜妄轡於郊端。於是叢條瞋膽，疊穎怒魄。或飛柯以折輪，乍低枝而掃跡。請回俗士駕，爲君謝逋客。
>